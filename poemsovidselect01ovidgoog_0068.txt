CADMUS

infausto tetigere gradu, demissaque in undas
urna dedit sonitum, longo caput extulit antro
caeruleus serpens horrendaque sibila misit.

Effluxere urnae manibus, sanguisque reliquit

40 corpus et attonitos subitus tremor occupat artus.
Ille volubilibus squamosos nexibus orbis
torquet, et immensos saltu sinuatur in arcus ;
ac media plus parte levis erectus in auras
despicit omne nemus, tantoque est corpore quanto,

45 si totum spectes, geminas qui separat Arctos.
Nec mora. Phoenicas, sive illi tela parabant
sive fugam, sive ipse timor prohibebat utrumque,
occupat; hos morsu, longis amplexibus illos,
hos necat adflata funesti tabe veneni.

50 Fecerat exiguas iam sol altissimus umbras;
quae mora sit sociis miratur Agenore natus,
vestigatque viros. Tegumen derepta leonis
pellis erat, telum splendenti lancea ferro
et iaculum, teloque animus praestantior omni.

55 Ut nemus intravit letataque corpora vidit,
victoremque supra spatiosi corporis hostem
tristia sanguinea lambentem vulnera lingua,
“Aut ultor vestrae, fidissima corpora, mortis
aut comes,'' inquit, “ero'' Dixit, dextraque

molarem

⁶0 sustulit et magnum magno conamine misit.
Illius impulsu cum turribus ardua celsis
moenia mota forent; serpens sine vulnere mansit,
loricaeque modo squamis defensus et atrae
duritia pellis validos cute reppulit ictus.

 

